# Prefazione

> Il sole è ormai basso nel cielo pomeridiano, ma inonda ancora di luce la spiaggia di Tenerife. Sotto l'ombrellone e col conforto di un drink alla frutta leggermente alcolico, lavoro al mio piccolo notebook sull'ultimo progetto. Quando non è così caldo si produce di più.

> Il progetto è di sviluppo software per un applicativo web basato sui microservizi **Docker**, scritto in **Go**. E' per un ente pubblico australiano, e l'ho ottenuto tramite una ditta di _remote work_ di Denver, nel Colorado. La nostra squadra di sviluppo è di sette persone, sparpagliate per il mondo. Naturalmente usiamo **Git** per il controllo sorgenti e la cooperazione di squadra, più un numero di app social per i contatti interpersonali. Non ci siamo mai visti, ma gli altri sembrano simpatici; almeno un paio di loro sono russi, e un po' pazzi.

> Non ho dovuto mandare nessun CV per questo lavoro, mi hanno trovato loro tramite _LinkedIn_, e hanno giudicato il mio lavoro su _GitHub_.

> Il compenso è in **Ethereum**, il **blockchain** più usato dopo il crollo di Bitcoin. Parte del ricavato lo converto in dollari, tramite un _exchange_ di Londra, e lo tengo su un conto **Paypal**. Il resto è investito in una _Decentralized Autonomous Organization_ cinese.

> Non pagano benissimo, ma basta ampiamente a Tenerife, dove pago le tasse comunali. In Italia non posso più tornare senza che l'Agenzia delle Entrate mi perseguiti per cinque anni di debiti - vogliono l'IVA, ma nessuno dei miei contratti l'ha mai prevista.

> Credo che la mia prossima sede fisica sarà a San Miguel nelle Canarie, un mio amico mi ci porterà in barca. La sede di lavoro è naturalmente ovunque. Non ho casa, ne possiedo più di quanto ci sta in un sacco da viaggio. E ho scoperto questo nuovo strumento musicale, lo _Hang_, che un virtuoso mi deve insegnare quando sono li.

Non è veramente fiction, già un giovane qualsiasi potrebbe essere descritto da questa situazione.

Che il mondo sia nel bel mezzo di una rivoluzione culturale basata sull'informatica, ce ne eravamo accorti. Che non si tratti solo di smartphone e tablet, lo sospettavmo. Che cambierà per i _digerati_ il modo fondamentale di percepire il lavoro e la vita, è probabile. 

Vi sono alcune tecnologie informatiche _lato server_ che sono in vera e propria esplosione di adozione, o in seria considerazione nell'imminente futuro. Questo copre sicuramente **Docker** e **Blockchain**, ma anche **Machine Learning**, la **Nuova Robotica** e **Nuova A.I.** e **Internet of Things**.

Queste sono tecnologie _abilitative_: permettono di implementare nuove idee, nuove visioni del mondo, e la _Teoria della Creatività_ di _Steve Jobs_.

Hanno anche degli svantaggi: richiedono l'abbandono di consuetudini e compiacenze, l'acccensione di più neuroni cerebrali di quanto sia comodo, l'accettazione del rischio e dei fallimenti, l'adesione al continuo cambiamento.

Nessuna nuova tecnologia è stabile, per definizione. Ma attendere che lo sia implica rimanere indietro nell'esperienza pratica acquisita. Adottarla subito vuol dire però cambiare sicuramente tutto tra due anni.

**Docker** tra queste è forse la tecnologia meno rischiosa e già con più vantaggio nella corsa. Implica però alcune tattiche rischiose:
* il passaggio ad un sistema operativo di base ultimamente basato su Linux
* l'adozione di pratiche Open Source di sviuppo cooperativo degli applicativi
* il costante collegamento a Internet, senza Firewalls e White Lists
* l'abbandono del modello di Virtualizzazione dei Sistemi Operativi
* la strutturazione degli applicativi in Microservizi
* la transizione alla programmazione in Linguaggio Go

Compierò anche un'altra previsione. Tra due anni vi sarà un radicale ripensamento sull'essenza della _piattaforma computer_, e una conseguente rivoluzione nel modo di prepararne il _software_.

E spero un modo nuovo di concepire la vita personale.
